St̅ botolf þe holy monk  & ek hís broþ᷑
borᵉ werᵉ ín ın̅gelond  as ís many an oþ᷑
þey be gonne boþe ȝong  to ech goodneſſe drawe
and at on conſeyl þey werᵉ boþe  to loue god᷒ lawe
so þat þey nome hem to reed  ou᷒ þe se to wende
to lerne bet of godd᷒ lorᵉ  as ourᵉ lord hem wold sende
be ȝínde þe see þey wente anon  & longe wonyd þerᵉ
ȷn an hous of ordrᵉ  among monk᷒ þey werᵉ
¶ for to lerne þe ordrᵉ aryȝt  þat no defaute nerᵉ
herᵉ good los faste ſprong  fro ȝer to ȝerᵉ
so þᵗ þe kíng of þe lond  prᵉyſyd herᵉ lyf faſt
& for herᵉ grᵉte holynes  vppon hem hís hert hert caſt
þe elder he made þer  byſſchop seínt adolf
& whan he sey hís tyme  he þouȝt on seínt botolf
& seínt botolf ne þouȝte nouȝt  þ᷑ wel longe aſtonde
he deſyríd to do hís ordrᵉ  at hom ín íngelonde
¶ þo hís broþ᷑ byſſchop was  hís leue he ınom to wend
ȷn to an ordíre ín íngelond  & þer hís lyf end
ȷn þe hous þᵗ he ín was  twey soſtrín þer werᵉ
borᵉ her íngelond  þᵗ ȝarᵉ hadde be þerᵉ
þe kíng᷒ souſtr᷑ın aþelmound  as ȷ ond᷑ stond
kyng was þat tyme  of þe souþ end of íngelond
þeſe suſtrín bede seínt botolf  þᵗ herᵉ broþ᷑ wende
& to dame sywas þe quen  lett᷑ís to boþe hem sende
¶ þat þey gᷓntıd þís holy man  ín sum stede aplace
Wher ín he myȝt an holy ordrᵉ  be gyn̅e þorw godd᷒ gᷓce
þís holy man seyn botolf  to þe kíng wende
& tok þe kíng & þe quen  þᵉ lett᷑ís þat me̅ hym sende
þe kíng ít wᵗ seyde anon  & wernyd herᵉ þouȝt
ac þe quene þᵗ was eu᷑e good  ȝhe dede nouȝt
ffor wemen beþ good & eþe  to ech goodneſſe bríng
ȝhe críd boþe nyȝt & day  on herᵉ lord þe kıng
¶ þo þey myȝt of þís kíng  haue non oþ᷑ grace
seínt botolf bad hy̅ at þe laſt  gᷓnt hy̅ aplace
sumwher ín wíldírneſſe  þ᷑ no good ne grew
ne þ᷑ men telíd ne frut  ne no god sew
þe kíng gᷓntíd hy̅ to be leue  sumwher ín soch an ende
þo he sey þᵗ ít nold  to non harm hym wende
aſtede þat was al wíldírnes  þᵗ me clepíd þo þorney
þat ful was of þíng᷒ leþ᷑  þís mon hym be sey
¶ for fend᷒ & leþ᷑ gost᷒  herᵉ eſe hadde alle þarᵉ
& here wonyng oþ᷑ whyle  for no men þ᷑ narᵉ
þo seynt botolf þís holy mon  þᵗ stede grau̅tíd was
boldelíche he wente þedır  agaſt no þíng he nas
he went to seche hym afayr ſtede  wher ín he myȝt be
þe deuelín þo þey sey hym come  be gan anon to fle
& wᵗ sorwȝ gon̅e ȝelle & cryȝe  & wel grıſly grede
botolf botolf what doſtowȝ her  what ís vs nowȝ to rᵉde
¶ acorſſíd worþ þílke god  þᵗ þedír þe gan lede
ffor we netíþ wher be leue now  bıccín sorwȝ & wrechede
þís haþ be ȝarᵉ ourᵉ ryȝt hom  & wend her sykír haue be
as ín ourᵉ oune tíl dom᷒ day  but now nyte we whodír fle
¶ þow art to vs a lyþ᷑ gost  & to ſtrong al oo
why woldíſtou vs henne dryue  we ne haue þᵉ nouȝt mysdo
þou haſt ofte be ín mery ſtede  ȷoyful & cler ȷnowȝ
& a derk place þís ís  herᵉ me þínkeþ þᵘ hast wowȝ
what wolt þou ín ourᵉ wrᵉcche stede  whan þᵘ myht bet᷑ be
ac we ne dorrᵉ þe nouȝt abyde  we moot heþír fle
he was to hem a lyþír gest  non harm ít was wít alle
he myȝt segge as me seyþ ín game  newe kíng ín halle
¶ seínt botolf ín ourᵉ lord᷒ name  wente forþ anon
wel baldelíche as ín hís owe  þe fend᷒ flowe echon
now a deuílwey moot hy fle  fro norþ & fro souþ
amen alle segge ȝe  why ne ope ȝe ȝourᵉ mouþ
seynt botolf made an holy plas  of a wíkkíd ſtede þerᵉ
an abbey of monkís  he leet þ᷑ arerᵉ
& nom monk᷒ ín to hym  & grᵉt couent made ȷ nowȝ
& hy̅ self herᵉ abot was  & to holy lyf hem drowȝ
& of herᵉ oune wonyíng  þe fend᷒ out cast
& made þer an holy ſtede  þᵗ longe ſchal laſt
& þ᷑ ín ourᵉ lord᷒ name  hís lyf he brouȝt to ende
& to þe blyſſe of heuene  hís soule gan hen̅e wende
Now god for seynt botolf ís loue  sech grace vs sende
þat we to þílke íoyȝe come  & so þe deuíl ſchende Am̅e