Seint botolf þe holy monk  & ek his broþer
bore were ín inngelond  as ís many an oþer
þey be gonne boþe ȝong  to ech goodnesse drawe
and at on conseyl þey were boþe  to loue godis lawe
so þat þey nome hem to reed  ouer þe se to wende
to lerne bet of godis lore  as oure lord hem wold sende
be ȝínde þe see þey wente anon  & longe wonyd þere
jn an hous of ordre  among monkis þey were
¶ for to lerne þe ordre aryȝt  þat no defaute nere
here good los faste sprong  fro ȝer to ȝere
so þat þe king of þe lond  preysyd here lyf fast
& for here grete holynes  vppon hem hís hert hert cast
þe elder he made þer  bysschop seínt adolf
& whan he sey hís tyme  he þouȝt on seínt botolf
& seínt botolf ne þouȝte nouȝt  þer wel longe astonde
he desyríd to do hís ordre  at hom ín ingelonde
¶ þo hís broþer bysschop was  hís leue he ínom to wend
jn to an ordíre ín íngelond  & þer hís lyf end
jn þe hous þat he ín was  twey sostrín þer were
bore her ín íngelond  þat ȝare hadde be þere
þe kingis soustrin aþelmound  as j onder stond
kyng was þat tyme  of þe souþ end of íngelond
þese sustrín bede seínt botolf  þat here broþer wende
& to dame sywas þe quen  leteris to boþe hem sende
¶ þat þey grantid þís holy man  ín sum stede aplace
Wher ín he myȝt an holy ordre  be gynne þorw godis grace
þís holy man seyn botolf  to þe kíng wende
& tok þe king & þe quen  þe leteris þat men hym sende
þe kíng ít wit seyde anon  & wernyd here þouȝt
ac þe quene þat was euere good  ȝhe dede nouȝt
For wemen beþ good & eþe  to ech goodnesse bríng
ȝhe crid boþe nyȝt & day  on here lord þe kíng
¶ þo þey myȝt of þís kíng  haue non oþer grace
seínt botolf bad hym at þe last  grant hym aplace
sumwher ín wíldírnesse  þer no good ne grew
ne þer men telíd ne frut  ne no god sew
þe kíng grantíd hym to be leue  sumwher ín soch an ende
þo he sey þat ít nold  to non harm hym wende
astede þat was al wíldírnes  þat me clepíd þo þorney
þat ful was of þingis leþer  þís mon hym be sey
¶ for fendis & leþer gostis  here ese hadde alle þare
& here wonyng oþer whyle  for no men þer nare
þo seynt botolf þís holy mon  þat stede grauntíd was
boldelíche he wente þedir  agast no þíng he nas
he went to seche hym afayr stede  wher ín he myȝt be
þe deuelín þo þey sey hym come  be gan anon to fle
& wit sorwȝ gonne ȝelle & cryȝe  & wel grisly grede
botolf botolf what dostowȝ her  what ís vs nowȝ to rede
¶ acorssíd worþ þilke god  þat þedír þe gan lede
For we netíþ wher be leue now  biccín sorwȝ & wrechede
þís haþ be ȝare oure ryȝt hom  & wend her sykír haue be
as ín oure oune tíl domis day  but now nyte we whodír fe
¶ þow art to vs a lyþer gest  & to strong al oo
why woldistou vs henne dryue  we ne haue þe nouȝt mysdo
þou hast ofte be ín mery stede  joyful & cler jnowȝ
& a derk place þís ís  here me þínkeþ þu hast wowȝ
what wolt þou ín oure wrecche stede  whan þu myht beter be
ac we ne dorre þe nouȝt abyde  we moot heþín fle
he was to hem a lyþír gest  non harm ít was wít alle
he miȝt miȝt segge as me seyþ ín game  newe kíng ín halle
¶ seínt botolf ín oure lordis name  wente forþ anon
wel baldelíche as ín hís owe  þe fendis flowe echon
now a deuílwey moot hy fle  fro norþ & fro souþ
amen alle segge ȝe  why ne ope ȝe ȝoure mouþ
seynt botolf made an holy plas  of a wikkíd stede þere
an abbey of monkís  he leet þer arerz
& nom monkis ín to hym  & gret couent made j nowȝ
& hym self here abot was  & to holy lyf hem drowȝ
& of here oune wonyíng  þe fendis out cast
& made þer an holy stede  þat longe schal last
& þer ín oure lordis name  hís lyf he brouȝt to ende
& to þe blysse of heuene  hís soule gan henne wende
Now god for seynt botolf ís loue  sech grace vs sende
þat we to þilke íoyȝe come  & so þe deuíl schende |Amen|