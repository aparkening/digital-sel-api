Seínt Botulf þe holı monk · and Adulf ís broþ͛
Ibore were ín engelond · as ıs manı anoþer ·
Hı bıgonne boþe ȝonge · to ech godneſſe drawe
And at o conſeıl were boþe · to louíe godes lawe ·
So þat hı nome to rede · ou͛ þe ſee to wende
To lerne bet of godeſ lore · as ourᵉ lord he̅ wolde ſende
Bıȝende þe ſee hı wenden · & longe leueden þere
In an hous of ordre · among monkes hı were ·
Vorto lerne þe ordre arıȝt · þat no defaute nere ·
Here gode los vaſte ſprong · vram ȝere to ȝere ·
So þat þe kíng of þe lond · preıſede herᵉ lıf vaste
Vor herᵉ grete holıneſſe · hıs herte vpon he̅ he caſte ·
Þe eldore broþ͛ he made þ͛ · bıſchop ſeínt adolf
And alſo he þouȝte · to make ſeínt Botulf ·
Ac ſeınt Botulf þouȝte nouȝt · þ͛e longe aſtonde
He wılnede do ís ordre · at hom ın engelonde ·
Þo ıs broþ͛ bıſchop was · he nom leue to wende
To ís ordre to engelond · & þ͛ ís lıf to ende ·
And bede hırᵉ mercı of hırᵉ gult · & were ıknowe anon ·
In þe hous þᵗ he was ınne · tweı ſosſtren þ͛ were
Of engelonde ıboren her · þat longe hedden be þere ·
Þe kınges ſoſtren aþelwolde · þat as ıch vnderſtonde ·
Kıng was þo of þe ſouþ · ende of engelonde ·
Þeſ ſoſtren beden ſeınt Botulf · þᵗ he to herᵉ broþ͛ wende
& to dame ſware þe quene · & lettres to hım hı ſende ·
Þᵗ he gᷓntede þís holı mon · ın ſom ſtude aplace
Whare he mıȝte an ordre bıgınne · þorw ourᵉ lordes grace ·
Þıs holı mon ſeınt Botulf · to engelonde wende
And bıtok hem þe lettres · þat me hem ſende ·
Þe kıng ıt wıþſede · & nolde ıt gᷓnte nouȝt
Ac þe quene þat was god · turnde anon hıs þouȝt ·
Vor wımmen beþ eþe · to ech godneſſe to brınge
Heo crıede boþe nıȝt and daẏ · on hırᵉ lord þe kınge ·
Þo heo ne mıȝte þ͛ of · habbe non oþ͛ grace
Seınt botulf bad atelaſte · gᷓnten hı̅ aplace ·
Somwharᵉ ın ſom wılderneſſe · þᵗ nomon ne knewe
Ne þ͛ treo ne fruıt · ne no god on ne grewe ·
Þe kıng gᷓntede hı̅ · to bıleue ın ſuch an ende
Þo he seıȝ þat hıt nolde · to nonı harm hım wende ·
¶ A ſtude p͛ was ın wılderneſſe · þᵗ nomon com þ͛ for eíȝe
Þᵗ was fol of luþ͛e þınges · þıs man þᵗ hı bıſeíȝe ·
Vor deuelen & luþ͛e goſtes · herᵉ eſe hadden þere
And woneden þ͛ at wılle · vor none men þ͛ nere ·
¶ Þo to ſeint Botulf · þıs ſtude igᷓnted was
Baldelıche he wende þıder · agaſt noþıng he nas ·
He wende to cheſe hım aſtude · whar ınne he mıȝte be
Þo þe deuelen ſeıȝen hım come · hı bıgonne to vleo ·
And bıgo̅nne to crıe · & grıſlıche to grede
¶ Botulf what woltou her · what ıs vs to rede ·
Þıs haþ beo ȝarᵉ ourᵉ hom · we wenden ſıker to beo
As ın ourᵉ owe tıl domes daẏ · we nute whoder to fleo ·
Þᵘ art to vs aluþ͛ gıſt · & aſtrong alſo
Whı woltou vs henne drıue · we nabbeþ þe nouȝt mıs do ·
Þᵘ haſt beo ın murıe ſtudes · & ın ıoıful ınow
And þıs ıs ſo wrecchede her · me þınkeþ þou haſt wow ·
What woltow do here · whan þou mıȝt ın betre beo
We ne dore þe nouȝt abıde · henne we mote vleo ·
¶ Seınt Botulf ın ourᵉ lordes name · wende forþ anon
Baldelıche as ın ıs owe · þe deueles vlowe echon ·
Seınt Botulf in ourᵉ lordes name · of a luþ͛ place þ͛e
An holı abbeí of monkes · he let ſone arere ·
& nom monkes to hi̅ · & a gret couent ınow
Hım ſelf was abbot · and to lıf hem drow ·
Of þᵗ ılke wonıng · þe deueles he out caſte
He made þ͛ an holı ſtude · þᵗ longo ſchal ılaſte ·
þ͛ ın ourᵉ lordes name · hıs lıf he brouȝte to ende
And to þe blıſſe of heuene · ís ſoule gan þenne wende ·
How god for þe loue of hım · hıs ſwete grace vs ſende
Þᵗ we mote to þe ıoíe come · & ſo þe deueles ſchende · Amen ·