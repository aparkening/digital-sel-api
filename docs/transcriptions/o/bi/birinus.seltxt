Seınt Beryn þe confeſſo͛ · þat guod man was ẏ nouȝ
Jn þe tou̅ of Rome was ẏ bore to ech guodneſſe drouȝ
To clanneſſe he drouȝ wel ȝong & to penance al so
Þ͛ ẏnne he wax so ech daẏ · as he mẏȝte ıt do
Þat eche daẏ hadde somdel newe · þat hím ou͛ spronge
Þat þe latterᵉ daẏ more & more · nerᵉ he noȝt so longe
¶ Me þenkeþ such wexínge werᵉ guod · who so ıt mẏȝte do
Wyde sp͛ng hıs guode los · and nedes moſste al so
To þe pope enerí · þat was þo ıt sprong
Þe pope hím let sone of sende · er hím þoȝte long
Þo þe guode man to hım com · he hím hon᷑ede ẏ nouȝ
And moſt ín hıs p͛uetes · a boute he hím drouȝ
¶ So þat he made hím bıſchop · ín þe lond þ͛ be sẏde
Þe los of hís guodneſſe · ȝíf ıt er sp͛ng wẏde
And wax þo more þan ẏ nouȝ · aboute fer and ner
So þat ın none londe · þo me ne fond hís per
Suþþe þe pope hím vnderſtod · þat he moſte sende hís sonde
ffor to amendẏ c͛stendom · ín to Engelonde
¶ ffor þe folk ȝut of engelonde · ne bẏ leuede noȝt aríȝt
Anon he þoȝte seınt Berẏn · to make godıs knẏȝt
He sente hím ín to engelonde · to p͛chẏ c͛stendom ·
Seınt Berẏn a godís name · þuder þe weẏ nom
Þe pope alıtel lynen cloþ · as ıt apors werᵉ
Tok hím wᵗ ourᵉ lordís fleſch · þat he wᵗ hım berᵉ
¶ Aboute hıs nekke wherᵉ he com · þat folk to lerᵉ
ffor of noþẏng þe deuel naþ · on erthe so gret ferᵉ
Þo seınt Berẏn cam to þe se · he nolde hím noȝt ín do
Er he hadde hıs maſſe ẏ songe · & hís oþ͛e beden al so
Þo þís maſſe was ẏ do · ín so gret haſte he was
Þat he for ȝat be hẏnde þís cloþ · as ıt werᵉ bẏ cas
¶ And ourᵉ lordıs fleſch and hıs blod · þat þ͛ ẏnne was ẏ broȝt
Þat he & hís felawes · ıt hauede al meſt y boȝt
ffor þo hẏ come ín to þe se · þe tempeſt wax anon
And caſte herᵉ schíp g͛ſlíche · þat hẏ wende to drenche echon
Seınt Berẏn þoȝt anon · þat he for ȝat be hẏnde
And bad þe schıpmen t᷑ne aȝe · ȝíf he ıt mẏȝte fẏnde
¶ And þulke bone was for noȝt · for oþ͛ sor hem was more
Þo seınt Berẏn ne seȝ non oþ͛ · he tok to godıs lore
He ſtep hím out of þe shıp · & tok to godıs sonde
And aȝe ope þe depe se · as a dreẏe londe
And fette ourᵉ lordıs fleſch · and þat cloþ al so
And wente aȝe ope þe se · as he hadde er ẏ do
¶ To þe schıp he wente aȝe · and fond ıt rıȝt þer
ffor al þe tempeſt gret · as he fond ıt er
Wel softe he step ın aȝe · wel dreẏe and wel clene
Þ͛ nas so lıte clout of hım · þat were ẏ wat ene
Alle þat ın þe schıp werᵉ · þo hẏ þıs ẏ seȝe
Helde hím for an holẏman · and some wope wᵗ eȝe
And hẏ þat werᵉ mẏſbyleued · and of þe olde lawe
¶ Tornde to ıehu̅ c͛ſt · as þeȝ auȝte fawe
Þeȝ hon᷑ede þıs holẏ man · as hẏ auȝte wel echon
ffor among manye faırᵉ merᷓcle · me þenkeþ þís ís on
So þat for þe grete trauaílle · þat hẏ hadde ín ẏ beo
Hẏ were fawe of reſte & pes · þat hẏ mẏȝte þe tẏme ẏ seo
So þat hẏ gonne slepe · and cauȝte reſte echone
Þ͛ nas non wakẏnge · bote seınt Berẏn alone
¶ And naþeles hem spedde wel ẏ nouȝ · bet þan hẏ woke
ffor þo hẏ a woke furſt · bẏ gonne a boute loke
And fou̅de herᵉ schıp softelıche · at an hauene ſtonde
As ourᵉ lord ıt hadde ẏ sent · her ın engelonde
Hẏ nere noȝt þo alıte glad · alle þeȝ helde op herᵉ honde
¶ And hon᷑ede seınt Berẏn · and ourᵉ lordís sonde
Þıs holẏ man Seınt Berẏn · ín ourᵉ lordís name
Wente forþ wel baldelıche · and bẏ gan anẏwe game
And as ourᵉ lordıs hardẏ knẏȝt · p͛chede c͛ſtendom
Þat folk sone herde hem wel · and þıkke a boute hím com
Moche folk þat þorgh seınt auſtẏn · ẏ c͛ſtened werᵉ bẏ fore
Þıkke come a boute hím · to faſtny bet þe more
¶ So þat seınt austẏn bẏ gan · and fulfelde noȝt
Þorgh hím was þo c͛ſtendom · follıche to ende ẏ broȝt
A woman boþe blẏnd and def · wonede be sıde
Bote ne mẏȝte hẏ fẏnde non · and ȝut hẏ soȝte wıde
So þat ín a vıſıou̅ anẏȝt · to hırᵉ ıt com
Þat hẏ sholde seche seınt Berẏn · þat spak of c͛ſtendom
¶ Þıs woman þo hẏ  a wakede · ne for ȝat ıt noȝt
Reſte nolde hẏ haue non · er hẏ was to hím ẏ broȝt
Hẏ crıde on hím to helpe here · ȝíf ıt hıs wılle werᵉ
Seınt Berẏn hírᵉ made ẏ se · and ek ẏ herᵉ
And helede hırᵉ bẏ fore þat folk · þat men wondrede ẏ nouȝ
And hon᷑ede hım swíþe moche · and aboute hím drouȝ
And for þe mırᷓcle & manẏ oþ͛ · t᷑nde to c͛ſtendom
¶ And þorgh seınt Berínes p͛chẏnge · þe rıȝte weẏ nom
Seınt Berẏn ín to engelonde · hím drouȝ ferþ͛e more
Jn þe contreẏe of Oxenforde · he p͛chede godıs lore
Kenẏlf was þe kẏng ẏ hote · þat was ín þulke ende
To hím wente þıs holẏ man · hís þoȝt to wende
¶ ffor heþene man he was þe ȝut · he and alle hís
Seınt Berẏn hím tolde anon · þat he bẏ leuede amẏs
And p͛chede hím of c͛ſtendom . þat hẏ hem gonne wᵗ drawe
And t᷑nde out of mẏſbyleue · to ourᵉ lordís lawe
Seınt Oſwold was þo kẏng · of Northomberlonde
Jn þe contreẏe he com þo · and Berẏn þ͛ fonde
¶ Of þe fontſton he nom þe kẏng · & hıs godfader bẏ com
Hıs doȝter he weddıde suþþe · and to wẏue nom
And naþeles ıt was a wonder cas · & a wonder couple ín bedde
Whanne þe kẏng was hıs godſone · hıs doȝter to wedde
ffor now nolde noȝt holẏ churche · such þẏng þolẏe ẏ wís
ffor god þonked beo · c͛ſtendom euerᵉ þe forengere ıs
¶ Þıs tweẏe kẏnges nome hem to rede · er hẏ departıde atwo
To ȝeue seınt Berẏn som place · hıs p͛uetes on to do
Hẏ ȝeue hím þe tou̅ of Dorcheſtrᵉ · þat ıs wẏde couþ
Sıxe mẏle be sẏde oxenforde · ín þe eaſt souþ
A churche þ͛ noble & heıȝ · seınt Berẏn let rere
And þe se of bıſchoprıche · he bẏ gan al so þere
¶ And was þ͛e longe · þe grete se ẏ wís
Of þe bıſchoprıche of manẏ shẏre . þat now at Lẏncolne ıs
Seınt Berẏn t͛nde þ͛e al þat lond . to ourᵉ lordís laẏ
And suþþe as godıs wılle was . endıde þ͛e hıs daẏ
And wente to þe ıoẏe of heuene . after hís lẏf anon
Now god for þe loue of hím . vs bn͛ge þuþer echon