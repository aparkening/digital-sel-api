Seınt Beryn þe confeſſo͛ · þat guod man was ẏ nouȝ
Jn þe tou̅ of Rome was ẏ bore to ech guodneſſe drouȝ
To clanneſſe he drouȝ wel ȝong & to penance al so
Þ͛ ẏnne he wax so ech daẏ · as he mẏȝte ıt do
Þat eche daẏ hadde somdel newe · þat hím ou͛ spronge
Þat þe latterᵉ daẏ more & more · nerᵉ he noȝt so longe
¶ Me þenkeþ such wexínge werᵉ guod · who so ıt mẏȝte do
Wyde sp͛ng hıs guode los · and nedes moſste al so
To þe pope enerí · þat was þo ıt sprong
Þe pope hím let sone of sende · er hím þoȝte long
Þo þe guode man to hım com · he hím hon᷑ede ẏ nouȝ
And moſt ín hıs p͛uetes · a boute he hím drouȝ
¶ So þat he made hím bıſchop · ín þe lond þ͛ be sẏde
Þe los of hís guodneſſe · ȝíf ıt er sp͛ng wẏde
And wax þo more þan ẏ nouȝ · aboute fer and ner
So þat ın none londe · þo me ne fond hís per
Suþþe þe pope hím vnderſtod · þat he moſte sende hís sonde
ffor to amendẏ c͛stendom · ín to Engelonde
¶ ffor þe folk ȝut of engelonde · ne bẏ leuede noȝt aríȝt
Anon he þoȝte seınt Berẏn · to make godıs knẏȝt
He sente hím ín to engelonde · to p͛chẏ c͛stendom ·
Seınt Beryn a godıs name · þuder þe wey nom
Þe pope alıtel lynen cloþ · as ıt apors were
Tok hım wᵗ oure lordıs flesch · þat he wᵗ hım bere
¶ Aboute hıs nekke where he com . þat folk to lere
For of noþyng þe deuel naþ . on erthe so gret fere
Þo seınt Beryn cam to þe se . he nolde hım noȝt ın do
Er he hadde hıs masse y songe . & hıs oþere beden al so
Þo þıs masse was y do . ın so gret haste he was
Þat he for ȝat be hynde þıs cloþ . as ıt were bycas
¶ And oure lordıs flesch and hıs blod . þat þer ynne was y broȝt
Þat he & hıs felawes . ıt hauede al mest y boȝt
For þo hy come ın to þe se . þe tempest wax anon
And caste here schıp grıslıche . þat hy wende to drenche echon
Seınt Beryn þoȝt anon . þat he for ȝat be hynde
And bad þe schıpmen torne aȝe . ȝıf he ıt myȝte fynde
¶ And þulke bone was for noȝt . for oþer sor hem was more
Þo seınt Beryn ne seȝ non oþer . he tok to godıs lore
He step hım out of þe shıp . & tok to godıs sonde
And aȝe ope þe depe se . as a dreye londe
And fette oure lordıs flesch . and þat cloþ al so
And wente aȝe ope þe se . as he hadde er y do
¶ To þe schıp he wente aȝe . and fond ıt rıȝt þer
For al þe tempest gret . as he fond ıt er
Wel softe he step ın aȝe . wel dreye and wel clene
Þer nas so lıte clout of hım . þat were y wat ene
Alle þat ın þe schıp were . þo hy þıs y seȝe
Helde hım for an holyman . and some wope wıþ eȝe
And hy þat were mysbyleued . and of þe olde lawe
¶ Tornde to ıehsu crıst . as þeȝ auȝte fawe
Þeȝ honorede þıs holy man . as hy auȝte wel echon
For among manye faıre meracle . me þınkeþ þıs ıs on
So þat for þe grete trauaılle . þat hy hadde ın y beo
Hy were fawe of reste & pes . þat hy myȝte þe tyme y seo
So þat hy gonne slepe . and cauȝte reste echone
Þer nas non wakynge . bote seınt Beryn alone
¶ And naþeles hem spedde wel y nouȝ . bet þan hy woke
For þo hy a woke furst . by gonne a boute loke
And founde here schıp softelıche . at an hauene stonde
As oure lord ıt hadde y sent . her ın engelonde
Hy nere noȝt þo alıte glad . alle þeȝ helde op here honde
¶ And honorede seınt Beryn . and oure lordıs sonde
Þıs holy man Seınt Beryn . ın oure lordıs name
Wente forþ wel baldelıche . and by gan anywe game
And as oure lordıs hardy knyȝt . prechede crıstendom
Þat folk sone herde hem wel . and þıkke a boute hım com
Moche folk þat þorgh seınt austyn . y crıstened were by fore
Þıkke come a boute hım . to fastny bet þe more
¶ So þat seınt austyn by gan . and fulfelde noȝt
Þorgh hım was þo crıstendom . follıche to ende y broȝt
A woman boþe blynd and def . wonede be sıde
Bote ne myȝte hy fynde non . and ȝut hy soȝte wıde
So þat ın a vısıoun anyȝt . to hıre ıt com
Þat hy sholde seche seınt Beryn . þat spak of crıstendom
¶ Þıs woman þo hy was a wakede . ne for ȝat ıt noȝt
Reste nolde hy haue non . er hy was to hım y broȝt
Hy crıde on hım to helpe here . ȝıf ıt hıs wılle were
Seınt Beryn hıre made y se . and ek y here
And helede hıre by fore þat folk . þat men wondrede y nouȝ
And honorede hım swıþe moche . and aboute hım drouȝ
And for þe mıracle & many oþer . tornde to crıstendom
¶ And þorgh seınt Berınnes prechynge . þe rıȝte wey nom
Seınt Beryn ın to engelonde . hım drouȝ ferþere more
ın þe contreye of Oxenforde . he prechede godıs lore
Kenylf was þe kyng y hote . þat was ın þulke ende
To hım wente þıs holy man . hıs þoȝt to wende
¶ For heþene man he was þe ȝut . he and alle hıȷs
Seınt Beryn hım tolde anon . þat he by leuede amys
And prechede hım of crıstendom . þat hy hem gonne wıþ drawe
And tornde hom out of mysbyleue . to oure lordıs lawe
Seınt Oswold was þo kyng . of Northomberlonde
ın þe contreye he com þo . and Beryn þer fonde
¶ Of þe fontston he nom þe kyng . & hıs godfader by com
Hıs doȝter he weddıde suþþe . and to wyue nom
And naþeles ıt was a wonder cas . & a wonder couple ın bedde
Whanne þe kyng was hıs godsone . hıs doȝter to wedde
For now nolde noȝt holy churche . such þyng þolye y wıs
For god þonked beo . crıstendom euere þe forengere ıs
¶ Þıs tweye kynges nome hem to rede . er hy departıde atwo
To ȝeue seınt Beryn som place . hıs prıuetes on to do
Hy ȝeue hım þe toun of Dorchestre þat ıs wyde couþ
Sıxe myle be syde oxenforde . ın þe east souþ
A churche þer noble & heıȝ . seınt Beryn let rere
And þe se of bıschoprıche . he bẏ gan al so þere
¶ And was þ͛e longe . þe grete se ẏ wís
of þe bıschoprıche of manẏ shẏre . þat now at Lẏncolne ıs
seınt Berẏn t͛nde þ͛e al þat lond . to ourᵉ lordís laẏ
and suþþe as godıs wılle was . endıde þ͛e hıs day
and wente to þe ıoẏe of heuene . after hís lyf anon
Now god for þe loue of hím . vs bn͛ge þuþer echon