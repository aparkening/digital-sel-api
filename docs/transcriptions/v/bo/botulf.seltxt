Seínt Botulf þís holy monk . and Adulf hís broþer.
J bore weore ín Engelonde . as was moní a noþer.
Heo bígo̅ne boþe ȝonge . to vche godneſſe drawe.
And o Cou̅ſeíl boþe . to louen Godus lawe.
So þat heo nomen to rede . ouer þe séé to wende.
To lerne bet of good Ordre . as vr lord gᷓce hem wolde sende.
¶ Bí ȝonde þe séé heo wenten . and longe líueden þere
Jn an hous of Ordre . a mong monkes heo were.
fforte lerne þe ordre arıht . þat no defaute nere.
Heore goode los faſte ſprong . from ȝere . to ȝere.
So þat þe kyng of þe lond . preyſede heore lyf faſte
ffor heore grete holyneſſe . hıs herte vppon hem . he caſte.
Þe Eldore broþur he made þere . Bíſſchop seynt Adelf.
And alſo he þouhte . to make seínt Botulpf.
Ac seínt Botulf . þouȝte not . þer longe a ſtonde.
He wılnede . don hís Ordre . a tom ín Engelonde
¶ Þo hís broþur Bıſſchop was . he nom leue to wende
To hís Ordre to Engelonde . and þere hís lyf to ende.
Jn þe hous þat he Jnne was . twey suſtren þer were.
Jboren here ín Engelonde . þat longe hedden beo þere.
Þe kynges ſuſtren Aþelwold . þat as ıch vndurſtonde
Kyng was þo . of þe souþ ende of Engelonde.
¶ Þe suſtren bede seint Botulf . þat he . to heore broþur wende
And to Dame Sare þe Qweene . lettres to heom heo sende.
Þat heo graunteden þís holy mon . ín sum ſtude a place.
Where he míhte an Ordre bí gínne . þorwh vr lordus grace.
¶ Þís holy mon seínt Botulf . to Engelonde wende.
And bítok hem þe lettres . þat me bı hím sende.
¶ Þe kyng hít wıþ seíde . and nolde hít graunte nouht.
Ac þe Qwene þat was good . tornde anon hís þouht.
ffor wímmen beoþ eþe . to vche goodneſſe to brínge.
Heo críede boþe . níht . and . day . on hire lord þe kynge.
¶ Þo heo ne míhte . þer of habbe . non oþur grace.
Seínt Botulf bad atte laſte . graunte him a place.
Sumwhere ín sum wılderneſſe . þer no mon ne knewe.
Þer nouþur treo . ne fruyt . ne no good onne grewe.
¶ Þe kyng grauntede hym . to bíleue ín such an ende.
Þo he sauh þat hıt nolde . to non harm hím wende.
A ſtude þer was ín wılderneſſe . þat me cleped þorwh Eíȝe.
Þat ful was of luþer þínges . þís mon hıt í seíȝe.
ffor Deuelen and luþur gostes . heore eſe hedden þere.
And woneden þere at wille . for none men þer nere.
¶ Þo to seínt Botulf . þis stude í graunted was.
Baldelıche he wende þídere . agaſt no þíng he nas.
He wende to cheoſen hím a ſtude . wher Jnne he míhte beo.
Þo þe Deuelen seȝen hím come . heo bıgonne to fleo.
And bígonne to críe . and gríſlıche to grede.
Botulf what wolt þou her . A . what ís vs to Rede.
Þís haþ ȝare be vr home . we wenden sıker to beo.
As ín vr owne . forte domes daẏ . we nuteþ whoder to fleo
Þou art to vs . a luþur gíſt . and a ſtrong fo alſo
Whı woltou vs henne dríue . we nabbeþ þe nout mís do.
Þow haſt ıbeo ín muríe studes . and ín Joyful í nouh.
And wrecchedhede þís ís her . me þínkeþ þou doſt wouh
What woltou don here . whon þou míht beter beo.
We ne dorre þe nout a bẏde . hennes we mote fleo.
¶ Seínt Botulf ín vr lordes nome . wende forþ anon.
Baldelıche and ın his nome . þe deuelen flowen vchon.
Seínt Botulf made an holy place . of a luþur þere.
And Abbeye of Monkes . he lette sone arere.
And nom monkes to hím . a gret Couent ı nouh
He hím self was Abbot . and to good lyf hem drouh
And out of heore wonyínge . þe Deuelen he caſte.
He made þer an holy ſtude . þat longe ſchal ílaſte.
And ín vr lordes nome . hıs lyf he brouhte to ende
And to þe blıſſe of heuene . hıs ſoule gon þeonne wende.
Now God for þe loue of hím . hís grace þou vs sende.
Þat we mote to þat Joye come . and so þe Deueles schende Amen.