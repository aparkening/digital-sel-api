SEínt Byrín þe confeſſour  þᵗ godeman was ·y· nouh 
Jn þᵉ tou̅ of Rome was boren  & to eche godeneſſe drouh ·
To clanneſſe he drou wel ȝong  & to penaunce alſo 
Þer ínne he wex so alwey  as he myght ıt do ·
Þat eche day hadde somdel newe  þᵗ hím ou͛ sprong 
& þe lattere day more & more  nere ít nouht so long ·
Me thínkeþ suche waxıng was goed  who so ít myght do 
Wıde sprong hıs gode los  as ít moſt neode also ·
To þe pope honorẏ  þᵗ was þo ít sprong 
Þe pope hím lette sone of sende  hím þohut er wel long ·
⸗ Þo þe godeman to hím com̅  he honoured hím ·y· nouh ·
And meſt ín hıs p͛uetes · aboute hím wıþ hím drouh ·
¶ So þᵗ he made hím bıſſhop  ín þe lond þer beſyde 
Þe los of hıs godenes · ıf ít er sprong wıde ·
⸗ Jt wex þo more & more  aboute fer & ner 
So þᵗ ın þe lond þo  men ne fond hıs per ·
⸗ Síthen þe pope hím vnderſtod  þᵗ he moſt sende hıs sonde 
fforto amende crıſtendom̅ · ínto engelonde ·
⸗ ffor þe folk of engelond · ne beleoued not ȝet arıght 
Anon he þouhte seínt Bıryn · to make godes knyght ·
⸗ He sende hím ínto engelond · ͛to p͛che c͛stendome 
Seınt Bıryn ín godes name  þe weıe hıder nome ·
⸗ Þe pope a lıtel lynnen̅ cho cloth · as ít a purs werᵉ 
Tok hím wíþ ourᵉ lordes flehs  þᵗ he wíþ hím bere ·
¶ About hís necke wher he com̅ · þat folk forto lere ·
For of noþíng þᵉ deouel haþ  on eorþe so mychel fere ·
⸗ Þo seínt bıryn com to þᵉ see  he nolde hím not ín do 
Er he hadde hís maſſe songe  & hıs oþerᵉ bedes also ·
⸗ Þo hıs maſſe was y· do  ín so gret haſt he was 
Þᵗ he forȝat behínde hís cloth · as ıt werᵉ be cas ·
⸗ & ourᵉ lordes flehs & hís blod · þ͛ ínne was y· wı brouht 
And þᵗ he & hıs felawes · hadde almeſt abought ·
⸗ For þo þeí come ínto þe see  þe tempeſt wex anon 
& caſt herᵉ schíp wel grıſlıche  þᵗ þeí wende drenche echon̅ 
¶ Seínt Bıryn beþouht hím anon  þat he forȝat behynde 
And bad þe shípman turne aȝeín · ıf he myght ıt fynde ·
⸗ Ac þılke bone was for nouht  for eche sore hem was more 
Þo seínt bíryn sey non̅ oþer  he tok to godes lore
⸗ He stap hím out of þᵉ shíp  & tok al to godes sonde 
& ȝeode vpon̅ þe dríe deope see  as ít were on drye londe ·
⸗ And fette ourᵉ lordes flehs  & þe cloþ also ·
And went aȝeín vpon þe see  as he hadde er ·y· do ·
¶ To þe shıp he com aȝeín  & fond ít ryght þere 
ffor al þe gret tempeſt · as he leued ít ere ·
⸗ Wel softe he stap̅ ín aȝeín  al drye & al clene 
Þ͛ nas non so lıtel clout of hím  þᵗ werᵉ ·y· wet ene ·
⸗ Alle þᵗ ín þe shıp werᵉ  þo þeí þís ·y· seye 
Helde hím an holyman · & somme wep wıþ eẏe ·
⸗ And þeí þᵗ were myſbıleoued  & of þe olde lawe 
Tornede to Jhu̅ crıſt  as þeí auhte fawe ·
⸗ Þeí hon᷑ed þıs holyman · as þeí aughte wel echon̅ 
For among many faırᵉ myracles  me thınkeþ þıs was on ·
⸗ So þᵗ for þe grete trauaıl  þᵗ þeí hadde ínne ·y· beo 
Þeí werᵉ fayn of reſte & pes  þᵗ þeí myght þe tyme ſeo ·
¶ So þat þeí gonne slepe  & toke reſte echon̅ ·
Among hem þ͛ nas wakíng  bot seınt bıryn one ·
⸗ And naþeles þeí spedde wel ·y· now  bet þan þeí hí woke 
ffor þo þeí awoke fırſt  aboute hem þeí gonne loke ·
⸗ & fou̅de herᵉ shíp wel softelıche  at an hauen̅ ſtonde 
As ourᵉ lord ít wolde · here ın engelonde ·
⸗ Þeí nerᵉ not þo a lıtel glad  þeı helde vp alle herᵉ honde ·
And hon᷑ed seínt Bıryn  & oure lordes sonde ·
⸗ Þıs holyman seínt Bıryn · ín oure lordes name 
Went forþ wel baldelıche  & began a newe game ·
¶ And as ourᵉ lordes hardy knyght  p͛chede c͛stendom̅ 
Þᵗ folk sone h̅rde hím wel · & thıkke aboute hím com̅ ·
⸗ Muche folk þat þoruh seínt Auſtyn · c͛stened was before 
Þıkke com abouten hím · to faſtene bet þe more ·
⸗ So þᵗ seínt Auſtyn began  & ne fulfulled nought 
Þoruh hím was to c͛stendom̅ · follıche to ende brought ·
⸗ A womman boþe blínd & def  woned þ͛ beſıde 
Bote myght she fynde non  & þeí she souht wíde ·
⸗ So þᵗ ín auyſıon · a nyght to hırᵉ ít com̅ 
Þat she sholde seke seínt bıryn  þᵗ preched of c͛stendom̅ ·
¶ Þís woman þo she she awaked · ne forȝat ít nouht 
Reſte nolde she haue non  er she werᵉ to hím brouht ·
⸗ She crıede on hím to helpe hırᵉ  ıf þat hıs wılle werᵉ 
Seı̅t bıryn hıre made to haue  hırᵉ eyen & hıre ere ·
⸗ & helede hıre beforn̅ al þe folk  þᵗ men wondred y now 
& hon᷑ed hím swıþe mychel  & about hím drow ·
⸗ ffor þᵗ myracle & many oþerᵉ  men turned to c͛stendom̅ 
& þoruh seínt bırynes p͛chıng  þᵉ rıghte weẏe nom̅ ·
⸗ Seínt Bıryn ınto engelond  forþere more drow 
Jn þe contre of oxenford  he p͛chede godes lore ·ȷ· nouh ·
¶ Kenelf was þe kíng ·y· hote  þat was ín þılke ende ·
To hím went þıs holyman  hıs þought forto wende ·
⸗ ffor hethene man he was þo ȝet  he & alle hís ·
Seínt Bıryn hím tolde anon  þat he beleoued amys ·
⸗ And p͛ched hem of c͛stendom̅ · þat þeí hem gonne wıþdrawe ·
& t᷑ned hem out of mẏſbeleoue  to ourᵉ lordes lawe ·
¶ Seínt Oswold was þo kíng
Of Norᵗhomberlonde 
Jnto þe contre he com þo 
& bıryn þere fonde ·
⸗ Of þe fonston̅ he nom̅ þe kíng ·
& hıs godfader becom ·
hıs doughter he wedded sıthen ·
& to wẏue nom̅ ·
⸗ And naþeles ít was a wonder þíng ·
& a wonder couple ín bedde 
Whan þᵉ kíng was hís godſone ·
hıs doughter to wedde ·
⸗ ffor nou nolde not holy chírche ·
suche þíng thole ·y· wís 
ffor god thonk crıstendom̅ ·
euere þe strengere ís ·
¶ Þıs tweıe kínges tok hem to rede ·
er þeí ꝑtede a two ·
To ȝeue seínt bıryn som place ·
hıs príuetes ín to do ·
⸗ Þeí ȝeue hím þᵉ tou̅ of Dorchestrᵉ ·
þat ís wıde couþ 
Síxe myle beſıde Oxenford ·
Jn þe est south ·
⸗ A chırche þer noble & hey ·
Seınt bıryn lette arere 
And þᵉ see of a bíſſhopríche ·
he began also þere ·
¶ And was þerᵉ swıþe long ·
þe grete see ·y· wís 
Of þe bıſſhopríche of many shí
re  þᵗ nou at líncolnn ís ·
⸗ Seínt Bıryn t᷑ned þ͛ al þᵉ lond ·
To oure lordes lay 
& sıthen as godes wílle was ·
Endede þerᵉ hıs daẏ ·
⸗ And went to þe ıoye of heuen̅ ·
After hís lyf anon ·
Nou god for þᵉ loue of hím ·
Vs brínge þıder echon̅ ·